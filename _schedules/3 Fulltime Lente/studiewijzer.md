# Fulltime Programmeren 1

## Studiewijzer<br><small>Lente 2021</small>

> "Introduction to the intellectual enterprises of computer science and the art of programming. This course teaches you how to think algorithmically and solve problems efficiently. Topics include abstraction, algorithms, data structures, encapsulation, resource management, security, software engineering, and web development. Languages include Scratch, C and Python. Problem sets inspired by real-world domains of biology, cryptography, finance, forensics, and gaming. Designed for concentrators and non-concentrators alike, with or without prior programming experience." --- CS50 at Harvard.

De coördinator van dit vak is Jelle van Assema en de examinator is Martijn Stegeman. Zij geven het vak vorm en verzorgen de organisatie. Je kunt ze bereiken via e-mail op <help@mprog.nl>.


## Onze aanpak

We willen bij dit vak veel onderling contact stimuleren en een gezonde routine in de dag brengen. Alle onderdelen van het vak dragen daar aan bij. Je zult gaat samen oefenen, er zijn dagelijkse bijeenkomsten met je team, je hebt een wekelijkse werkgroep met je mentor, en iedere middag zijn er assistenten beschikbaar voor één-op-één hulp.

Daarnaast is het werk per dag ingedeeld in twee blokken van ongeveer drie uur gefocust aan de slag, met daarin steeds een duidelijke taak zoals college kijken, samen oefenen, of het maken van een individuele opdracht. Zo weet je vooraf hoe je dag eruit gaat zien en neem je ook niet te veel hooi op je vork. Zo houden we het gezond en leerzaam ;-)

Meer informatie over alle genoemde onderdelen vind je in deze studiewijzer!


## Verwachtingen

Bij dit vak werk je aan verschillende soorten opdrachten:

- **Oefenopdrachten** helpen je kennis maken met programmeertechnieken. Je doet ze altijd zelf, voor de oefening, maar het is geen probleem als iemand het voordoet.
- **Samenwerkopdrachten** doe je samen met een medestudent. Deze opdrachten helpen je oefenen met het oplossen van problemen en het schrijven van programma's.
- **Individuele opdrachten** bouwen op die ervaring. Je doet ze alleen, waarbij je altijd hulp kunt krijgen van de docenten en assistenten.
- **Oefeningen** uit het [basisboek](#basisboek) trainen je in het toepassen van de programmeertaal en helpen je de details goed te bestuderen. Oefenen doe je samen, de bijbehorende toetsjes individueel.

Alle opdrachten en toetsjes netjes werkend inleveren is de basiseis om het vak te halen. Daarnaast is het nodig dat je *zichtbaar* actief meedoet en leert van het vak. Dat doe je onder andere op de volgende manieren:

1. meedoen aan alle wekelijkse [werkgroepen](#werkgroepen)
2. bijwonen van alle [checkups](#checkups) met je team
3. meerdere keren per week vragen stellen of beantwoorden via [Ed](#vragen-stellen) of video-assistentie
4. laag scoren op de ["plagiaatschaal"](#plagiaat)

Op die manier kunnen je mentor en de docenten een goed beeld vormen van jouw voortgang en constateren dat je aan de leerdoelen van het vak hebt voldaan. Er is daarom ook niet voorzien in een schriftelijk tentamen. Dat is natuurlijk een prettig einde van het vak, maar legt wel meer verantwoordelijkheid bij jou om zichtbaar te leren.


## Eindcijfer

Je cijfer voor het vak wordt als volgt bepaald:

- 25% is op basis van het aftekenen van de Oefenopdrachten, Samenwerkopdrachten en Oefentoetsjes. Deze punten heb je al binnen zodra alles af is.
- 75% is op basis van de beoordeling van de Individuele Opdrachten. Je krijgt voor deze opdrachten dan ook feedback waarvan je kunt leren over het schrijven van "goede code".

Voordat je een eindcijfer kunt krijgen moet je alle opdrachten werkend hebben ingeleverd en aan alle bovengenoemde [verwachtingen](#verwachtingen) hebben voldaan, tenzij je een *schriftelijke* uitzondering hebt gekregen van de examinator of coördinator. Voel je vrij om te overleggen of jouw omstandigheden een uitzondering rechtvaardigen (via een mail naar <help@mprog.nl>). We denken graag mee!

Lukt het niet om systematisch laag te scoren op de plagiaatschaal, dan moet je je opdrachten bij de afloop van het vak presenteren en er vragen over beantwoorden, zodat er geconstateerd kan worden dat je voldoet aan de leerdoelen. Ben je niet systematisch aanwezig of doe je niet systematisch mee met samenwerkopdrachten, dan kun je het vak niet halen.


## Team en mentor

Je zit bij dit vak in een team met acht tot twaalf andere studenten. In het team zul je onder andere samen werken aan het ontwerpen van oplossingen voor de opdrachten en het bespreken en verbeteren van jouw code. De **teamindeling** wordt na de eerste deadline bekend gemaakt. 

Je **mentor** is een studentassistent die het vak eerder heeft gevolgd of een docent die alles over onze cursus weet. Je mentor helpt je wegwijs maken, doet voor hoe je het beste de opdrachten kunt aanpakken, kijkt je werk na, en kan jouw vragen over de organisatie van het vak beantwoorden. Je ontvangt van je mentor een uitnodiging voor een chatomgeving (Slack) waar je gedurende de week contact kunt onderhouden met je team.

Met je mentor heb je elke week een **werkgroep** waar alle teamleden (met video) aan deelnemen. Via Slack zal je mentor laten weten wanneer de eerste online-werkgroep is, waar je kennis maakt met je team. Als je een probleem voorziet met het gebruik van een webcam dan moet je vooraf contact opnemen met de docenten om een oplossing te verzinnen, omdat je anders niet kunt meedoen.


## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Slack:** direct contact met je team.

- onderlinge support
- snelle vragen over deadlines, contact met samenwerkpartner
- mentor is niet doorlopend beschikbaar!

**Ed:** altijd beschikbaar, de belangrijkste plek voor hulp.

- vragen over wat er in de opdracht bedoeld wordt
- technische vragen over programmeren en bugs
- vragen over de oefeningen in het basisboek
- medestudenten en assistenten denken mee

**Assistentie:** direct contact met een assistent, voor moeilijk te formuleren vragen.

- hulp via een videogesprek waar je je scherm kunt delen
- je weet niet waar te beginnen of een onvindbare bug
- moeite met verzinnen oplossing
- dagelijks 13-17 uur, wachttijd kan oplopen
- bereikbaar via [Wonder](https://www.wonder.me/r?id=fda7b5fa-2394-48bb-99ac-ff7d13c847b6)

**Helpdesk:** direct contact met een assistent, voor technische problemen.

- problemen met je computer
- problemen met de werking van je online IDE
- hele nare bugs
- aanmelden via [Bookings](https://outlook.office365.com/owa/calendar/Programmeerbalie@Amsuni.onmicrosoft.com/bookings/s/eZ-DCn7rb0aul2G7UyseaA2)

**Mail:** contact met de vakcoördinatoren via <help@mprog.nl>.

- maken van persoonlijke planningsafspraken
- meedenken over grote problemen met het vak
- andere officiële zaken
- administratie na afloop van het vak

<details markdown="1"><summary markdown="span">Kom je helemaal niet verder en heb je even geen hulp?</summary>
Juist even niet aan de opdracht werken kan je verder helpen!

- Neem een halfuurtje echt even afstand van je computer; dit helpt je brein afstand nemen van het probleem. Met een frisse blik kom je dan toch weer verder.

- Ga even door met de volgende opdracht van de module om te kijken hoe je daar mee gaat.

- Of ga oefenen in het basisboek, want dit staat helemaal los van de opdrachten.
</details>


## Deadlines

Voor de hele cursus is er een **dagschema** dat het gewenste tempo aangeeft. De hoeveelheid werk is afgestemd op beginnende programmeurs, dus zonder ervaring. De bedoeling is dat je dit schema volledig kunt aanhouden, en dat je elke opdracht **inlevert in zodra je die af hebt**. Er zijn dus dagelijkse deadlines.

Heb je een keer een dag waarop je niet zo goed kunt focussen, of de opdracht ligt je niet zo goed, dan krijg je de opdracht misschien niet af. Geen probleem. Je sluit dan de volgende ochtend aan bij een **versneller**-bijeenkomst, waar je extra vragen kan stellen en hulp krijgt, plannen maakt om bij te komen en contacten legt met andere studenten die aan dezelfde opdrachten werken.

Voor de meeste individuele opdrachten krijg je een beoordeling in punten. Je gaat deze opdrachten eerst gewoon "werkend" maken en inleveren via het dagschema. Tijdens de werkgroep zul je vervolgens een code review doen met medestudenten, en dan lever je nog een **verbeterde** versie in. Dat is de versie waarvoor je punten en feedback krijgt van je mentor.

Dit zijn de **uiterste** deadlines voor de verbeterde versies:

| module |onderdeel              | deadline            |
| -----: |---------------------- | ------------------: |
|      1 | Mario en Cash         | di 16 feb  17:59    |
|      2 | Readability en Caesar | di 23 feb  17:59    |
|      3 | Find                  | di  2 mrt  17:59    |
|      4 | Whodunit en Anonymize | di  9 mrt  17:59    |

Dit schema is afhankelijk van de werkgroeproostering en volledig onder voorbehoud. Het geeft wel een indicatie van wat de bedoeling is.


<details markdown="1"><summary markdown="span">Wat als ik ziek ben of achterloop?</summary>

Als je ziek bent dan meld je het in ieder geval zo snel mogelijk even aan je mentor. Ben je één of twee dagen ziek dan ga je met hulp van een assistent of docent in de **versneller** een plan maken om bij te komen. Let op dat systematisch achterlopen niet mogelijk is. Ga je regelmatig één of twee dagen achterlopen dan zullen we je naar de parttime-versie van het vak verwijzen.

Heb je een medisch noodgeval en ben je hierdoor langer uit de running? Dan moeten we gezamenlijk kijken hoe we het kunnen oplossen. Daarbij speelt natuurlijk ook mee hoe makkelijk het programmeren je af gaat en hoeveel energie je hebt om te steken in het inhalen. Op basis van al die informatie kijken we wat mogelijk is.

Raak je helemaal uit tempo omdat je bijvoorbeeld toch teveel andere dingen hebt of niet genoeg focus kan vinden? Dan kun je overwegen om de stap naar Parttime te zetten. Het is belangrijk dat je dit snel bespreekt met een docent. Ook hierover kunnen zij je adviseren. Stuur maar een mailtje!
</details>

<details markdown="1"><summary markdown="span">Wat als ik snel klaar ben en tijd over heb?</summary>

Ben je vroeg klaar met je opdrachten dan zijn er twee verwachtingen voor jou:

- De "extra" opdrachten zijn voor jou gemaakt. Ze dagen je uit om flink te puzzelen, en zo leer je nog een heel stuk meer. Je kunt er ook extra punten mee verdienen (zie onder). De opdrachten vind je in het dagschema.

- Jouw kennis en ervaring gebruik je om andere studenten te helpen met hun vragen. Je doet dit via Ed of je spreekt af met studenten uit je team als zij hulp nodig hebben. Let daarbij wel goed op de regels voor [samenwerken](#samenwerken).
</details>


## Opdrachtcijfers

De modules 1 t/m 4 kunnen elk maximaal 6 punten opleveren. Voor elke module zijn diverse aspecten aangegeven op basis waarvan de punten voornamelijk (maar niet uitsluitend) worden bepaald. Deze aspecten gaan over *codekwaliteit*, waarover je in de eerste weken meer leert. De schaal is als volgt:

6. uitzonderlijk goede kwaliteit op basis van een doordacht ontwerp
5. zeer goede kwaliteit, beperkt ruimte voor verbetering
4. degelijke kwaliteit op de genoemde aspecten, met ruimte voor verbetering
3. net voldoende aandacht voor de genoemde aspecten, erg veel ruimte voor verbetering
2. enige zichtbare aandacht voor een beperkt aantal aspecten
1. onvoldoende zichtbare aandacht voor de kwaliteitsaspecten
{: start="6" reversed=""}

Wil je goed scoren (rond de 4 punten), dan bestudeer je goed de aspecten die we aangeven, doe je actief mee aan de code review, en loop je kritisch elke regel code na met de aspecten en voorschriften in het achterhoofd. Zo leg je een perfecte basis om verder te leren.

Wil je erg hoog scoren (richting 6 punten), dan zul je niet alleen de aangeleverde materialen moeten bestuderen, maar ook externe bronnen. Bij de aspecten zijn verwijzingen te vinden naar hoofdstukken met meer informatie, en je kunt zelf ook op zoek naar kritische bronnen (overleg even of ze van voldoende kwaliteit zijn!).

Het totaal van 24 punten staat voor 75% van je eindcijfer.


### Extra opdrachten

Er zijn vier "extra opdrachten" in de cursus. Deze zijn bedoeld voor studenten die zich wat comfortabeler voelen met programmeren en extra uitdaging zoeken. Wil je die inleveren, zorg dan dat je éérst de andere opdrachten maakt en inlevert. Dat zijn namelijk de opdrachten waarvoor je een review doet en die beoordeeld zullen worden.

Toch kan het leuk zijn om de extra opdrachten te doen, omdat het uitdagende puzzels zijn waar je veel van leert. Per extra opdracht kun je een extra punt verdienen voor het onderdeel individuele opdrachten. Maar als je niet genoeg tijd hebt gewoon overslaan! De volgende deadlines gelden:

| module | extra opdracht | deadline            |
| -----: |--------------- | ------------------: |
|      1 | Credit         | di 16 feb  17:59    |
|      2 | Crack          | di 23 feb  17:59    |
|      3 | Fifteen        | di  2 mrt  17:59    |
|      4 | Resize         | di  9 mrt  17:59    |

Het is niet mogelijk om via video-assistentie hulp te krijgen voor de extra opdrachten. Wel kun je er vragen over stellen via Ed. Het is aan te raden om te kijken of je er medestudenten bij kunt betrekken en samen de oplossing te ontwerpen voordat je deze zelf gaat implementeren in code.


## Onderdelen

### Hoorcolleges

In hoorcolleges bespreekt David Malan van Harvard de theorie waarmee je programmeerproblemen kunt oplossen en die je voorbereidt op de oefeningen. De video's zijn een voorbereiding op de opdrachten en bevatten allerlei voorbeelden die je vaak direct kunt toepassen.

### Werkgroepen

Werkgroepen zijn bijeenkomsten van zo'n 60 minuten met je mentor. In de werkgroepen krijg je de kans om samen de voortgang te bespreken, de oefeningen door te nemen, tips uit te wisselen over het aanpakken van problemen en om je medestudenten en mentor beter te leren kennen. Gebruik van camera is vereist (laat weten als je omgeving niet geschikt is om te kunnen videobellen, dan kijken we of we een alternatieve werkplek kunnen vinden).

### Basisboek

Wekelijks zijn er oefeningen waarin de stof van de vorige weken wordt herhaald en aangescherpt. Je studeert in het [Basisboek Programmeren](https://www.stgm.nl/basics/) dat vrij beschikbaar is. Vragen over de oefeningen stel je via **Ed**. De oefeningen worden inhoudelijk besproken tijdens de werkgroepen.

### Werkuren

Tijdens de werkuren, dagelijks van 9 tot 17 uur, word je geacht te werken aan dit vak (neem wel pauze!). Je ontwerpt en programmeert dan aan je opdrachten en je wisselt ideeën en oefeningen uit met de studenten uit je mentorgroep. Bereik ze via Slack en zet af en toe een videoverbinding op. Let daarbij wel op dat je op een "redelijke" manier samenwerkt, zoals vermeld aan het einde van deze studiewijzer.

### Checkups

Elke dag om 9:30 doe je een checkup met je mentorgroep, maar zonder je mentor. Daarbij laat je weten hoe je ervoor staat met je opdracht, waar je aan gewerkt hebt en vooral waar je vandaag aan wil werken. Je kunt ook om advies vragen over je aanpak, bijvoorbeeld als je vastzit. Misschien is er een groepsgenoot die hetzelfde probleem al is tegengekomen.

### Naslag

Wil je naast de videocolleges nog eens rustig lezen over de verschillende onderwerpen, dan kunnen de volgende boeken je verder op weg helpen. Ze zijn niet noodzakelijk voor het halen van het vak.

<details markdown="1"><summary markdown="span">Voor mensen die nog nooit geprogrammeerd hebben</summary>

C Programming Absolute Beginner's Guide, Third Edition  
Greg Perry, Dean Miller  
Pearson Education, 2014  
ISBN 9780789751980
</details>

<details markdown="1"><summary markdown="span">Voor studenten met iets meer ervaring</summary>

Programming in C, Fourth Edition  
Stephen G. Kochan  
Pearson Education, 2015  
ISBN 9780321776419
</details>


## Samenwerken

De basis van alles wat je inlevert moet jouw eigen intellectuele werk zijn, tenzij anders aangegeven bij de samenwerkopdrachten.

Je mag niet samenwerken aan de **implementatie** van oplossingen voor de individuele opdrachten. Uitzondering is dat je medestudenten om hulp mag vragen, zolang dat er niet op neer komt dat een ander een deel van het werk voor jou doet. Over het algemeen mag je, als je om hulp vraagt, jouw code laten zien, maar kijk je niet naar de code van een ander. Je laat je dus ook niks voorzeggen.

Waar de grens **onduidelijk** is vragen we je om "redelijk" te handelen. Hieronder vind je een incomplete lijst van voorbeelden die een beeld schetsen van welke handelingen we als redelijk en onredelijk bestempelen. Twijfel je of een handeling redelijk is, vraag het, en wacht tot je per e-mail toestemming hebt gekregen van de coördinator. Als je onredelijk handelt dan kan dit leiden tot een melding bij de examencommissie.

<details markdown="1"><summary markdown="span">Voorbeelden van **redelijke** acties</summary>

* Praten met je klasgenoten over de opdrachten in het Nederlands (of een andere gesproken taal).

* Het cursusmateriaal bespreken met anderen om het beter te begrijpen.

* Een klasgenoot helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

* Het in je uitwerking opnemen van een paar regels code die je online of ergens anders vindt, gegeven dat deze regels niet de essentie van de opdracht vormen en dat je de bron van de code vermeldt.

* Het inzien van tentamens van voorgaande jaren en oplossingen daarvan.

* Code die jij hebt geschreven versturen of laten zien aan iemand anders, wellicht een klasgenoot, zodat deze jou kan helpen bij het debuggen.

* Het online delen van een paar regels van jouw code zodat anderen wellicht kunnen helpen met debuggen.

* Een aan het vak verbonden assistent om hulp vragen.

* Naar het internet gaan voor tutorials buiten het vak, voor referenties, en voor oplossingen bij technische problemen, maar niet voor gehele oplossingen voor (de essentie van) opdrachten.

* Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.

* Werken met (en zelfs betalen voor) een tutor om je te helpen met het vak, gegeven dat de tutor niet het werk voor je doet.
</details>

<details markdown="1"><summary markdown="span">Voorbeelden van **onredelijke** acties</summary>

* Een oplossing van een opdracht inzien voordat je jouw opdracht hebt ingeleverd.

* Een klasgenoot vragen om zijn of haar oplossing, voordat je jouw opdracht hebt ingeleverd.

* Het decompileren, deobfusceren, of demonteren van een "staff" oplossing van een opdracht.

* Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

* Het aan een klasgenoot geven of laten zien van een oplossing voor een opdracht waar hij of zij (dus niet jij) moeite mee heeft.

* Betalen, of het aanbieden om te betalen, voor het recht om werk van een ander als onderdeel van jouw eigen werk in te leveren.

* Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

* Het opzoeken van complete oplossingen voor opdrachten online of ergens anders.

* Werk van een opdracht opsplitsen met een ander.

* Werk van een ander, behalve een paar regels zoals eerder omschreven, inleveren.

* Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

* Het inleveren van werk voor dit vak, waarbij je intentie is om dit ook ergens anders voor in te zetten (zeg voor een baan), zonder daar eerst toestemming voor te hebben gekregen van een docent.

* Naar de oplossing voor een opdracht van iemand anders kijken, en vervolgens jouw oplossing daarop baseren.
</details>


## Plagiaat

Alle inzendingen worden wekelijks gecontroleerd met behulp van een detectiesysteem dat zoekt naar overeenkomsten in programmacode. Dat kunnen overeenkomsten zijn binnen de groep, met studenten van vorige jaren, of zelfs met code van internet.

Vinden we overeenkomsten, dan gaat de coördinator direct met je in gesprek om je voor te lichten en om af te spreken hoe je het vak zonder plagiëren kunt halen. Is er een **vermoeden van plagiaat**, dan moet dit gemeld worden bij de examencommissie.

In alle gevallen is het ons doel om dit soort situaties te voorkomen, omdat ze niet leerzaam zijn en veel werk opleveren voor iedereen. Vraag daarom vooral om advies als je denkt dat het misgaat! Er is vaak meer te redden dan je denkt, zelfs al is de deadline nabij.

De [plagiaatregeling](http://uva.nl/plagiaat) van de Universiteit van Amsterdam geeft algemene aanwijzingen over plagiaat en is de basis voor bovenstaande regelingen.


## Herkansingen

Onderstaande regelingen zijn wat streng geformuleerd, maar het is niet de bedoeling dat ze echt nodig zijn! Als je doorzet en de opdrachten afmaakt dan zou je de cursus gewoon moeten halen. Maak je er dus niet teveel zorgen over, maar neem wel direct contact op met je mentor als je denkt dat je in de problemen komt met de planning en/of je cijfers. Ook de coördinator spreekt graag met je als je advies nodig hebt.

<details markdown="1"><summary markdown="span">Ik heb alles werkend, maar sta een onvoldoende en wil herkansen</summary>

  - Alle individuele opdrachten, ook die voldoende waren, moeten opnieuw worden ingeleverd.

  - Deze individuele opdrachten moeten verbeterd worden ten aanzien van de kwaliteitsaspecten.

  - Het maximumcijfer is in dit geval een 6.0 en wordt alleen toegekend als alle programma's aantoonbaar van voldoende kwaliteit zijn (waarmee je aantoont het betreffende leerdoel gehaald te hebben).
</details>

<details markdown="1"><summary markdown="span">Ik heb een opdracht niet werkend ingeleverd en wil herkansen</summary>

  - Herkansen kan pas vanaf het eerstvolgende semester waarin het vak wordt gegeven.

  - Alle modules die niet af waren (en dus niet beoordeeld) moeten opnieuw of alsnog worden ingeleverd.

  - Modules die af en beoordeeld waren mogen niet opnieuw worden ingestuurd. Het oude cijfer blijft staan, met uitzondering van opdrachten die zijn vervangen door nieuwe.

  - Vernieuwde opdrachten moeten op moment van herkansen gewoon gedaan worden.

  - Alle nieuwe beoordelingen vinden plaats zoals gangbaar op het moment van herkansen.
</details>

<details markdown="1"><summary markdown="span">Ik heb niet aan de verwachtingen van het vak voldaan en wil herkansen</summary>

  - Hier gaat het bijvoorbeeld om het niet meedoen met werkgroepen of op een andere manier geen contact onderhouden.

  - Herkansen kan pas vanaf het eerstvolgende semester waarin het vak wordt gegeven.

  - Er moet een concrete afspraak zijn over het inhalen van minimumeisen vóór je start. Neem hiervoor contact op met de docenten.

  - Alle opdrachten en toetsjes moeten opnieuw gedaan worden indien de samenstelling inmiddels is veranderd.
</details>
