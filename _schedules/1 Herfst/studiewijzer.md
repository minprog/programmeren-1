# Programmeren 1

## Studiewijzer<br><small>Herfst 2024</small>

> "Introduction to the intellectual enterprises of computer science and the art of programming. This course teaches you how to think algorithmically and solve problems efficiently. Topics include abstraction, algorithms, data structures, encapsulation, resource management, security, software engineering, and web development. Languages include Scratch, C and Python. Problem sets inspired by real-world domains of biology, cryptography, finance, forensics, and gaming. Designed for concentrators and non-concentrators alike, with or without prior programming experience." --- CS50 at Harvard.

Dit vak bestaat uit een heleboel verschillende elementen. Het kan even duren voor je overzicht hebt. Don't panic! Bespreek het met medestudenten en schakel de docenten in als je de weg even kwijt bent. Het advies is: begin bij de eerste opdracht en werk stug verder.

## Docenten en assistenten

De docenten bij dit vak zijn Jelle van Assema, Edwin Steffens en Martijn Stegeman. Zij geven het vak vorm en verzorgen de organisatie. Je kunt ze bereiken via e-mail op <help@mprog.nl>.

Daarnaast zijn er veel student-assistenten, die de cursus goed kennen omdat ze 'm zelf gedaan hebben, en jou gaan helpen op de momenten dat het nodig is. Eén van de assistenten zal daarnaast je werk nakijken en feedback geven.

## Opdrachten en eindcijfer

Bij dit vak werk je aan je programmeerskills. Je pikt een hoop theorie op, maar dat doe je vooral door zelf programma's te schrijven en kleine oefeningen te doen.

Deel 1: opdrachten en tentamen (50%). Als je het tentamen voldoende maakt krijg je daar de volle punten voor en heb je het vak in principe al gehaald met een 5,5. Let op de minimumeisen hieronder.

Deel 2: opdrachten voor punten (50%). Met modules 9 t/m 13 kun je steeds 0,7-0,9 punt halen, afhankelijk van hoeveel van de moeilijkere opdrachten je hebt gedaan.

### Minimumeisen

Het nodig dat je _zichtbaar_ actief meedoet en leert van het vak. Het is niet mogelijk het vak maar half te doen. Jouw werk zichtbaar maken doe je onder andere op de volgende manieren:

1. elke lesweek voldoende opdrachten netjes werkend inleveren
1. aanwezig zijn in het lokaal en werken met medestudenten
1. meerdere keren per week contact met assistenten over je opdrachten
1. één keer per week een voortgangsgesprek met een docent
1. laag scoren op de ["plagiaatschaal"](#plagiaat)

Op die manier kunnen de docenten een goed beeld vormen van jouw voortgang en constateren dat je aan de leerdoelen van het vak hebt voldaan. Gaat er iets mis? Voel je vrij om te overleggen of jouw omstandigheden een uitzondering rechtvaardigen. We denken graag mee! Let op dat een assistent geen uitzonderingen kan verlenen.

### Verwachtingen

De intentie is dat bijna alle studenten hoger halen dan de 5,5 van het tentamen. Afhankelijk van je voortgang en begrip van het programmeren gaan we je adviseren om bepaalde herhaalopdrachten te doen of juist de moeilijkere opdrachten aan te pakken. Of om wat meer of wat minder uren te maken. Dit is uiteindelijk allemaal van invloed op hoeveel je inlevert en hoe goed je het allemaal begrijpt.

## Aanwezigheid

Studenten die de Minor Programmeren in één semester volgen hebben een aanwezigheidsplicht zoals eerder bekend gemaakt.

Als je alleen Programmeren 1 volgt, dan moet je minstens één keer per week je voortgangsgesprek hebben, en zo vaak langskomen als nodig is om verder te komen.

## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Assistentie:** direct contact met een assistent, voor hulp bij programmeren.

- hulp op locatie (lokaal L0.09 en L0.10)
- je weet niet waar te beginnen of een onvindbare bug, of alles loopt vast
- moeite met verzinnen oplossing
- dagelijks beschikbaar, zet jezelf in de rij
- parttime-studenten op dinsdag t/m donderdag tussen 16:00 en 18:00 uur

**Spreekuur en e-mail:** contact met de docenten.

- maken van persoonlijke planningsafspraken
- meedenken over grote problemen met het vak
- andere officiële zaken
- administratie na afloop van het vak
- mail <help@mprog.nl> of kom langs tijdens het spreekuur

<details markdown="1"><summary markdown="span">Kom je helemaal niet verder en heb je even geen hulp?</summary>
Juist even niet aan de opdracht werken kan je verder helpen!

- Neem een halfuurtje fysiek afstand van je computer; dit helpt je brein afstand nemen van het probleem. Met een frisse blik kom je dan toch weer verder.

- Ga even door met de volgende opdracht van de module om te kijken hoe je daar mee gaat.

- Of ga oefenen in het basisboek, want dit staat helemaal los van de opdrachten.
</details>

## Deadlines

De deadlines in het vak hangen in feite af van de wekelijkse besprekingen die je met een docent hebt.

Alleen tijdens de voortgangsbesprekingen kunnen modules worden afgetekend. In de tweede helft van het vak is dit belangrijk in verband met de punten die je ervoor kunt krijgen. Je kunt maximaal twee modules per week aftekenen, dus niet op het laatst nog een hele hoop.

De laatste voorgangsbespreking valt in de 7e lesweek van het vak.

## Achterlopen

Als je ziek bent, dan meld je het in ieder geval meteen via een mail aan de docenten naar <mailto:help@mprog.nl>. Je hoeft het niet uitgebreid uit te leggen, maar wel melden. Het contact hierover houden is het belangrijkste dat je kunt doen en een harde eis als je later een uitzondering nodig hebt.

- Ben je één of twee dagen ziek dan is dat geen probleem en kun je daarna gewoon weer door. Ga niet te makkelijk compenseren door daarna dagen van 16 uur te maken, want voor je het weet ben je zo weer ziek.

- Heb je een medisch noodgeval en ben je hierdoor bijvoorbeeld een hele week uit de running? Dan bespreek je naderhand met een docent hoe je dit kunt oplossen. Daarbij speelt natuurlijk ook mee hoe makkelijk het programmeren je af gaat en hoeveel energie je hebt om te steken in het inhalen. Op basis van al die informatie kijken we samen wat mogelijk en verstandig is.

- Raak je helemaal uit tempo omdat je bijvoorbeeld toch teveel andere dingen te doen hebt of niet genoeg focus kan vinden? Het is belangrijk dat je dit snel bespreekt met een docent (niet een assistent). Stuur maar een [mailtje](mailto:help@mprog.nl) voor een korte afspraak!

Wat er ook gebeurt, hou contact met de docenten. Afhankelijk van allerlei factoren is er vaak nog wel een mogelijkheid om het vak te halen, ook als er iets helemaal misloopt. Hoe eerder je contact opneemt, hoe beter.

## Details over cijfers

Als je het tentamen of hertentamen haalt, ontvang je een 5,5 als eindcijfer. Het tentamen zelf wordt gewaardeerd op voldoende of onvoldoende. Bij de beoordeling van het tentamen kijken we naar:

- alleen werkende code in functies wordt meegenomen in de beoordeling; hiermee wordt bedoeld dat de voorbeelden/testcases uit de opdracht exact werken zoals vermeld
- er zijn zeker 3 van de 5 oplossingen die helemaal werken zoals in de opgaven (dit is afhankelijk van het uiteindelijke niveau van de opgaven)
- algoritmen in de werkende functies bestaan uit diverse combinaties van for, while, if, opgedeeld in functies
- de programma's maken onder andere zinvol gebruik van strings en/of arrays (indexing), sommige opgaven zullen hier ook specifiek over gaan

Daarnaast haal je punten voor de modules na het tentamen. Hiermee gaat je eindcijfer van een 5,5 naar maximaal een 10.

| Onderdeel | Minimum                     | Punten | More comfortable |
|-----------|-----------------------------|--------|------------------|
| Module 9  | alle basisopdrachten gedaan | 0,7    | 0,2              |
| Module 10 | alle basisopdrachten gedaan | 0,7    | 0,2              |
| Module 11 | alle basisopdrachten gedaan | 0,7    | 0,2              |
| Module 12 | alle basisopdrachten gedaan | 0,7    | 0,2              |
| Module 13 | alle basisopdrachten gedaan | 0,7    | 0,2              |

Om de basispunten te halen moet je de basisopdrachten hebben gedaan en voldoende van de implementatie-details kunnen uitleggen. Je kunt daarnaast nog punten halen door de opdrachten voor studenten die "more comfortable" zijn met programmeren (die al ervaring hebben, waarschijnlijk).

## Lesmaterialen

### Inhoud per week

1. **Basics.** Aan de slag met Scratch om te begrijpen welke mogelijkheden programmeertalen hebben. Dan start je gauw met C, en je oefent met variabelen en control flow.
2. **Programmeerproblemen.** Aan de slag met vier kleine programmeeropdrachten waar je een oplossing schrijft voor een probleem uit de "echte wereld". Je maakt meteen kennis met een greedy-algoritme.
3. **Arrays.** Alles over arrays en strings in C. Je doet diverse oefenopdrachten en ook enkele opdrachten met strings, waaronder een opdracht met encryptie.
4. **Functies.** Alles over functies in C. Je gaat specifiek oefenen met deze techniek en daarom ga je ook een groter programma bouwen dat bestaat uit vele functies.
5. **Algoritmen.** Aan de slag met sorteeralgoritmen. Je leert diverse standaard-algoritmen kennen en je implementeert één fantasie-algoritme op basis van een algemene omschrijving. Ook bestudeer je het verband tussen de invoer en de snelheid van algoritmen, zowel door te meten als door te redeneren.
6. **Structs en files.** Aan de slag met bitmap-plaatjes om te begrijpen hoe je binaire files kunt uitlezen en wegschrijven. Je maakt veel gebruik van structs.
7. **Datastructuren.** Aan de slag met pointers in C, voor het bouwen van structuren van informatie in het geheugen. Je maakt een efficiënte spell checker en je wordt uitgedaagd om deze steeds beter te maken.

### Hoorcolleges

In hoorcolleges bespreekt David Malan van Harvard de theorie waarmee je programmeerproblemen kunt oplossen en die je voorbereidt op de oefeningen. De video's zijn een voorbereiding op de opdrachten en bevatten allerlei voorbeelden die je vaak direct kunt toepassen. Kijk de video's vóór of onderweg naar het lab, zodat je je tijd in het lab goed kan gebruiken voor programmeren en vragen stellen.

### Basisboek

Wekelijks zijn er oefeningen waarin de stof van de vorige weken wordt herhaald en aangescherpt. Je studeert in het [Basisboek Programmeren](https://www.stgm.nl/basics/) dat vrij beschikbaar is. De oefeningen worden inhoudelijk besproken tijdens de werkgroepen.

### Aanvullende literatuur

Wil je naast de videocolleges nog eens rustig lezen over de verschillende onderwerpen, dan kunnen de volgende boeken je verder op weg helpen. Ze zijn niet noodzakelijk voor het halen van het vak.

<details markdown="1"><summary markdown="span">Voor mensen die nog nooit geprogrammeerd hebben</summary>

C Programming Absolute Beginner's Guide, Third Edition  
Greg Perry, Dean Miller  
Pearson Education, 2014  
ISBN 9780789751980

</details>

<details markdown="1"><summary markdown="span">Voor studenten met iets meer ervaring</summary>

Programming in C, Fourth Edition  
Stephen G. Kochan  
Pearson Education, 2015  
ISBN 9780321776419

</details>

## Zelfstandig werken

De basis van alles wat je inlevert moet jouw eigen intellectuele werk zijn, behalve waar het gaat om de samenwerkopdrachten.

Natuurlijk is het nuttig om bij het maken van individuele opdrachten **interactie** te hebben met je medestudenten, en dat kan ook enorm helpen bij het beheersen van de stof. Maar er is een grens tussen het vragen van hulp aan een ander en het inleveren van werk van een ander. Hieronder karakteriseren we beide kanten van die grens.

Je mag niet samenwerken aan de **implementatie** van je programma's. Uitzondering is dat je medestudenten om hulp mag vragen, zolang dat er niet op neer komt dat een ander een deel van het werk voor jou doet. Over het algemeen mag je, als je om hulp vraagt, jouw code laten zien, maar kijk je niet naar de code van een ander. Je laat je dus niks voorzeggen.

Ook externe hulp inschakelen in de vorm van Youtube-filmpjes met standaarduitwerkingen, oplossingen die op internet zijn gepost, of robots die code kunnen schrijven is niet toegestaan. Extra uitleg over de theorie op internet zoeken is geen probleem, maar voor extra uitleg **over de opdracht** moet je de assistenten en docenten inschakelen.

Waar de grens **onduidelijk** is vragen we je om "redelijk" te handelen. Hieronder vind je een incomplete lijst van voorbeelden die een beeld schetsen van welke handelingen we als redelijk of onredelijk bestempelen. Twijfel je of een handeling redelijk is, vraag het, en wacht tot je per e-mail toestemming hebt gekregen van een docent (niet assistent). Als je onredelijk handelt dan kan dit leiden tot een melding bij de examencommissie.

<details markdown="1"><summary markdown="span">Voorbeelden van **redelijke** acties</summary>

- Praten met medestudenten over de opdrachten in het Nederlands (of een andere natuurlijke taal).

- Het cursusmateriaal bespreken met anderen om het beter te begrijpen.

- Een medestudent helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

- Het in je uitwerking opnemen van een paar regels code die je online of ergens anders vindt, gegeven dat deze regels niet de essentie van de opdracht vormen en dat je de bron van de code vermeldt.

- Het inzien van tentamens van voorgaande jaren en oplossingen daarvan.

- Code die jij hebt geschreven versturen of laten zien aan iemand anders, wellicht een medestudent, zodat deze jou kan helpen bij het debuggen.

- Het online delen van een paar regels van jouw code zodat anderen wellicht kunnen helpen met debuggen.

- Een aan het vak verbonden assistent om hulp vragen.

- Naar het internet gaan voor tutorials buiten het vak, voor referenties, en voor oplossingen bij technische problemen, hoewel niet voor oplossingen voor (de essentie van) opdrachten.

- Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.
</details>

<details markdown="1"><summary markdown="span">Voorbeelden van **onredelijke** acties</summary>

- Een oplossing van een deel van de opdracht inzien voordat je jouw opdracht hebt ingeleverd.

- Een medestudent vragen om hun oplossing, voordat je jouw opdracht hebt ingeleverd.

- Het decompileren, deobfusceren, of op andere manier achterhalen van een "officiële" oplossing van een opdracht.

- Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

- Het aan een medestudent geven of laten zien van een oplossing voor een opdracht waar hij of zij (dus niet jij) moeite mee heeft.

- Betalen, of het aanbieden om te betalen, voor het recht om (denk)werk van een ander als onderdeel van jouw eigen werk in te leveren.

- Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

- Het opzoeken van oplossingen voor opdrachten online of ergens anders.

- Werk van een opdracht opsplitsen met een ander.

- Werk van een ander, behalve een paar regels zoals eerder omschreven, inleveren.

- Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

- Het inleveren van werk voor dit vak, waarbij je intentie is om dit ook nog ergens anders voor in te zetten (bijvoorbeeld voor een werkgever), zonder daar eerst toestemming voor te hebben gekregen van de hoofddocent.

- Naar de oplossing voor een opdracht van iemand anders kijken, en vervolgens jouw oplossing daarop baseren.
</details>

## Plagiaat

Alle inzendingen worden wekelijks gecontroleerd met behulp van een detectiesysteem dat zoekt naar overeenkomsten in programmacode. Dat kunnen overeenkomsten zijn binnen de groep, met studenten van vorige jaren, of zelfs met code van internet.

Vinden we overeenkomsten, dan gaat een docent direct met je in gesprek om je voor te lichten en om af te spreken hoe je het vak zonder plagiëren kunt halen. Is er een **vermoeden van plagiaat**, dan moet dit gemeld worden bij de examencommissie.

In alle gevallen is het ons doel om dit soort situaties te voorkomen, omdat ze niet leerzaam zijn en veel werk opleveren voor iedereen. Vraag daarom vooral om advies als je denkt dat het misgaat! Er is vaak meer te redden dan je denkt, zelfs al is de deadline nabij.

De [plagiaatregeling](https://student.uva.nl/content/az/fraude-plagiaat-en-bronvermelding/plagiaat-en-fraude.html) van de Universiteit van Amsterdam geeft algemene aanwijzingen over plagiaat en is de basis voor bovenstaande regelingen.

## Herkansingen

Onderstaande regelingen zijn wat streng geformuleerd, maar het is niet de bedoeling dat ze echt nodig zijn! Als je doorzet en de opdrachten afmaakt dan zou je de cursus gewoon moeten halen. Maak je er dus niet teveel zorgen over, maar neem wel direct contact op met je mentor als je denkt dat je in de problemen komt met de planning en/of je cijfers. Ook de coördinator spreekt graag met je als je advies nodig hebt.

<details markdown="1"><summary markdown="span">Ik heb alles werkend, maar sta een onvoldoende en wil herkansen</summary>

Als je je tentamen voldoende hebt maar voor het vak een onvoldoende staat, dan betekent dit dat je onvoldoende aandacht hebt besteed aan de kwaliteit van je programma's of het documenteren daarvan. De herkansing komt erop neer dat je dit alsnog doet. Deze vorm van herkansen kan alleen plaatsvinden direct na bekendmaking van de eindcijfers.

- Je moet binnen twee weken contact opnemen en daarna binnen een week de verbeterde versies inleveren.

- Alle individuele opdrachten, ook die voldoende waren, moeten opnieuw worden ingeleverd.

- Deze individuele opdrachten moeten verbeterd worden ten aanzien van de kwaliteitsaspecten.

- Het *maximum*cijfer is in dit geval een 6.0 en wordt alleen toegekend als alle programma's aantoonbaar van voldoende kwaliteit zijn (waarmee je aantoont het betreffende leerdoel gehaald te hebben).
</details>

<details markdown="1"><summary markdown="span">Ik heb een opdracht niet werkend ingeleverd en wil herkansen</summary>

Dit betekent dat je ergens tijdens het vak een opdracht niet af hebt gemaakt, hiervoor geen duidelijke reden had, en geen contact hebt gezocht op het moment dat het niet lukte.

- Herkansen kan pas vanaf het eerstvolgende semester waarin het vak wordt gegeven.

- Alle modules die niet af waren (en dus niet beoordeeld) moeten opnieuw of alsnog worden ingeleverd.

- Modules die af en beoordeeld waren mogen niet opnieuw worden ingestuurd. Het oude cijfer blijft staan, met uitzondering van opdrachten die zijn vervangen door nieuwe.

- Vernieuwde opdrachten moeten op moment van herkansen gewoon gedaan worden.

- Alle nieuwe beoordelingen vinden plaats zoals gangbaar op het moment van herkansen.

- Als de beoordelingswijze zodanig is aangepast dat overdracht van punten te lastig wordt (naar beslissing door de examinator) dan moet het hele vak opnieuw gedaan worden.
</details>

<details markdown="1"><summary markdown="span">Ik heb niet aan de verwachtingen van het vak voldaan en wil herkansen</summary>

Dit betekent dat je niet mee hebt gedaan met verplichte onderdelen of op een andere manier geen contact hebt onderhouden.

- Herkansen kan pas vanaf het eerstvolgende semester waarin het vak wordt gegeven.

- Er moet een concrete afspraak zijn over het inhalen van minimumeisen vóór je start. Neem hiervoor contact op met de docenten.

- Alle opdrachten en toetsjes moeten opnieuw gedaan worden indien de samenstelling inmiddels is veranderd.

- Als de beoordelingswijze zodanig is aangepast dat overdracht van punten te lastig wordt (naar inzicht van de examinator) dan moet het hele vak opnieuw gedaan worden.
</details>
