# Programmeren 1

## Studiewijzer<br><small>Herfst 2023</small>

> "Introduction to the intellectual enterprises of computer science and the art of programming. This course teaches you how to think algorithmically and solve problems efficiently. Topics include abstraction, algorithms, data structures, encapsulation, resource management, security, software engineering, and web development. Languages include Scratch, C and Python. Problem sets inspired by real-world domains of biology, cryptography, finance, forensics, and gaming. Designed for concentrators and non-concentrators alike, with or without prior programming experience." --- CS50 at Harvard.

Dit vak bestaat uit een heleboel verschillende elementen. Het kan even duren voor je overzicht hebt. Don't panic! Bespreek het met medestudenten en schakel de docenten in als je de weg even kwijt bent. Het advies is: begin bij de eerste opdracht en werk stug verder.


## Docenten en assistenten

De docenten bij dit vak zijn Jelle van Assema, Edwin Steffens en Martijn Stegeman. Zij geven het vak vorm en verzorgen de organisatie. Je kunt ze bereiken via e-mail op <help@mprog.nl>.

Daarnaast zijn er veel student-assistenten, die de cursus goed kennen omdat ze 'm zelf gedaan hebben, en jou gaan helpen op de momenten dat het nodig is. Eén van de assistenten zal daarnaast je werk nakijken en feedback geven.


## Inhoud per week

1. **Basics.** Aan de slag met Scratch om te begrijpen welke mogelijkheden programmeertalen hebben. Dan start je gauw met C, en je oefent met variabelen en control flow.
2. **Oplossingsstructuren.** Aan de slag met vier kleine programmeeropdrachten waar je een oplossing schrijft voor een probleem uit de "echte wereld". Je maakt meteen kennis met een greedy-algoritme.
3. **Arrays.** Alles over arrays en strings in C. Je doet diverse oefenopdrachten en ook enkele opdrachten met strings, waaronder een opdracht met encryptie.
4. **Functies.** Alles over functies in C. Je gaat specifiek oefenen met deze techniek en daarom ga je ook een groter programma bouwen dat bestaat uit vele functies.
5. **Algoritmen.** Aan de slag met sorteeralgoritmen. Je leert diverse standaard-algoritmen kennen en je implementeert één fantasie-algoritme op basis van een algemene omschrijving. Ook bestudeer je het verband tussen de invoer en de snelheid van algoritmen, zowel door te meten als door te redeneren.
6. **Structs en files.** Aan de slag met bitmap-plaatjes om te begrijpen hoe je binaire files kunt uitlezen en wegschrijven. Je maakt veel gebruik van structs om data te groeperen.
7. **Datastructuren.** Aan de slag met pointers in C, voor het bouwen van structuren van informatie in het geheugen. Je maakt een efficiënte spell checker en je wordt uitgedaagd om deze steeds beter te maken.


## Onderdelen en eindcijfer

Bij dit vak werk je aan je programmeerskills. Je pikt een hoop theorie op, maar dat doe je vooral door zelf programma's te schrijven en kleine oefeningen te doen. Dit zijn de belangrijkste onderdelen:

- _Individuele programmeeropdrachten_ moet je correct werkend inleveren. Je kunt de opdracht bespreken met medestudenten, en samen het probleem analyseren, maar niet samen een oplossing ontwikkelen. De assistenten staan klaar om je verder te helpen als je vast zit. Correctheid van jouw oplossing wordt gecheckt door de website. Het maken van de opdrachten telt niet mee in het eindcijfer maar je moet ze wel allemaal gedaan hebben om voldoende kennis op te bouwen voor het tentamen en het volgende vak.

- _Beoordeling na code review_. Drie keer ga je samen met medestudenten een review doen van uitwerkingen van de opdrachten. Met die review in het achterhoofd ga je je eigen uitwerking helemaal netjes maken en nog eens inleveren. Een assistent kijkt de laatste versie na en geeft punten en feedback. Het gaat daarbij niet meer om de correcte werking, maar om de netheid en overzichtelijkheid van de code. De hoogste score voor een review telt voor 25% mee in het eindcijfer.

- _Tentamen_. Bij het tentamen ga je relatief kleine programma's schrijven, op basis van wat je geleerd hebt. Daar laat je zien dat je kennis hebt opgedaan van standaardoplossingen en de vaardigheid om dat soort oplossingen toe te passen op nieuwe opgaven. Het tentamen moet je minimaal voldoende maken om het vak te kunnen halen. Het cijfer telt voor 75% in het eindcijfer.

Voordat je een eindcijfer kunt krijgen moet je alle onderdelen hebben volbracht, en bovendien aan alle minimumeisen (zie onder) hebben voldaan, tenzij je een uitzondering per e-mail hebt gekregen van de hoofddocent. Voel je vrij om te overleggen of jouw omstandigheden een uitzondering rechtvaardigen. We denken graag mee! Let op dat een assistent nooit uitzonderingen kan verlenen.

### Minimumeisen

De opdrachten netjes werkend inleveren, en meedoen met alle code reviews en het tentamen is de basiseis om het vak te halen. Daarnaast is het nodig dat je _zichtbaar_ actief meedoet en leert van het vak. Dat doe je onder andere op de volgende manieren:

1. aanwezig zijn in het lokaal en werken met medestudenten
1. meerdere keren per week contact met assistenten over je opdrachten
1. enkele keren individueel contact met de assistent die je werk nakijkt

Ben je niet structureel aanwezig of onderhoud je geen systematisch contact, dan kun je het vak niet halen. Vind je het moeilijk om hieraan te voldoen, leg je situatie dan gerust tijdens de eerste twee weken voor aan de hoofddocenten, en dan kijken we hoe je het vak toch zou kunnen halen. Stuur een mailtje naar <mailto:help@mprog.nl> om een afspraak te maken.

### Aanwezigheid

Studenten die de Minor Programmeren in één semester volgen hebben een aanwezigheidsplicht zoals eerder bekend gemaakt.

Als je in deze periode <u>alleen Programmeren 1</u> volgt, dan moet je:

- minstens één keer per week een middag aanwezig zijn en contact hebben met een assistent over je opdrachten, en
- één keer per week bij het werkcollege zijn.

De onderwerpen van de werkcolleges per week:

| week | werkcollege                        |
|:----:| ---------------------------------- |
|    1 | *Geen werkcollege* (introweek)       |
|    2 | Q & A en hoe pak je het vak aan    |
|    3 | Code review 1                      |
|    4 | Tentamen-oefening                  |
|    5 | Code review 2                      |
|    6 | *Geen werkcollege* (tentamen)        |
|    7 | Code review 3                      |

### Extra opdrachten

Er zijn ook "extra opdrachten" in de cursus. Deze zijn bedoeld voor studenten die zich wat comfortabeler voelen met programmeren en extra uitdaging zoeken. Wil je die inleveren, zorg dan dat je éérst de andere opdrachten maakt en inlevert. Dat zijn namelijk de opdrachten waarvoor je een review doet en die beoordeeld zullen worden.

Het is niet mogelijk om bij de assistenten hulp te krijgen voor de extra opdrachten. Het is aan te raden om te kijken of je er medestudenten bij kunt betrekken en samen de oplossing te ontwerpen voordat je deze zelf gaat implementeren in code.

Jouw uitwerking van de extra opdrachten zal basis zijn voor een mondelinge toets waarin je moet uitleggen hoe je de opdrachten aangepakt hebt en waarom je bepaalde keuzes hebt gemaakt. Alleen als je je code goed kunt uitleggen zul je de punten toegekend krijgen.


## Lesmaterialen

### Hoorcolleges

In hoorcolleges bespreekt David Malan van Harvard de theorie waarmee je programmeerproblemen kunt oplossen en die je voorbereidt op de oefeningen. De video's zijn een voorbereiding op de opdrachten en bevatten allerlei voorbeelden die je vaak direct kunt toepassen. Kijk de video's vóór of onderweg naar het lab, zodat je je tijd in het lab goed kan gebruiken voor programmeren en vragen stellen.

### Basisboek

Regelmatig zijn er oefeningen waarin de stof van de vorige weken wordt herhaald en aangescherpt. Je studeert in het [Basisboek Programmeren](https://www.stgm.nl/basics/) dat vrij beschikbaar is. De oefeningen worden inhoudelijk besproken tijdens de werkgroepen.

### Oefenopdrachten

Er zijn verschillende soorten oefenopdrachten ter aanvulling op de stof. Je moet ze allemaal doen want dit zijn de essentiële oefeningen om de basisvaardigheden op te pikken. Tot op zekere hoogte werk je hier samen.

- _Kleine programmeeroefeningen_ doe je om de theorie goed in je vingers te krijgen. Het is geen probleem als een medestudent of assistent het een keer voordoet.

- _Samenwerkopdrachten_ doe je samen met een medestudent. Deze opdrachten helpen je oefenen met het oplossen van problemen en het schrijven van programma's.

### Aanvullende literatuur

Wil je naast de videocolleges nog eens rustig lezen over de verschillende onderwerpen, dan kunnen de volgende boeken je verder op weg helpen. Ze zijn niet noodzakelijk voor het halen van het vak.

<details markdown="1"><summary markdown="span">Voor mensen die nog nooit geprogrammeerd hebben</summary>

C Programming Absolute Beginner's Guide, Third Edition  
Greg Perry, Dean Miller  
Pearson Education, 2014  
ISBN 9780789751980

</details>

<details markdown="1"><summary markdown="span">Voor studenten met iets meer ervaring</summary>

Programming in C, Fourth Edition  
Stephen G. Kochan  
Pearson Education, 2015  
ISBN 9780321776419

</details>


## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Assistentie:** direct contact met een assistent, voor hulp bij programmeren.

- hulp op locatie (lokaal L0.09--L0.10)
- je weet niet waar te beginnen of een onvindbare bug, of alles loopt vast
- moeite met verzinnen oplossing
- dagelijks beschikbaar, zet jezelf in de rij
- doe je niet de hele minor, dan alleen op dinsdag t/m donderdag vanaf 13 uur

**Spreekuur en e-mail:** contact met de docenten.

- maken van persoonlijke planningsafspraken
- meedenken over grote problemen met het vak
- andere officiële zaken
- administratie na afloop van het vak
- mail <help@mprog.nl> of kom langs tijdens het spreekuur

<details markdown="1"><summary markdown="span">Kom je helemaal niet verder en heb je even geen hulp?</summary>
Juist even niet aan de opdracht werken kan je verder helpen!

- Neem een halfuurtje fysiek afstand van je computer; dit helpt je brein afstand nemen van het probleem. Met een frisse blik kom je dan toch weer verder.

- Ga even door met de volgende opdracht van de module om te kijken hoe je daar mee gaat.

- Of ga oefenen in het basisboek, want dit staat helemaal los van de opdrachten.
</details>


## Deadlines

Het werk van dit vak is opgedeeld in wekelijkse modules. Er zijn twee soorten deadlines:

1. De deadline voor het het goed inleveren van de oefenopdrachten en het volledig werkend hebben van de programmeeropdrachten. Met de tool `check50` kun je nagaan of je uitwerking helemaal aan de eisen voldoet. Is dat zo, dan lever je de uitwerking meteen in op de website. Je hoeft de uitwerking nog niet netjes te maken!

2. De deadline voor de verbeterde versie van je uitwerking. In sommige weken zul je een code review doen met medestudenten, op basis waarvan je je uitwerking helemaal kunt verbeteren. Dat is de versie waarvoor je punten en feedback krijgt.

Dit is een overzicht van de deadlines per week:

|          | deadline werkend | deadline verbeterd |
| :------- | :--------------- | :----------------- |
| Module 1 | vr  8 sep 17:00  | -                  |
| Module 2 | vr 15 sep 17:00  | do 21 sep 17:00    |
| Module 3 | vr 22 sep 17:00  | -                  |
| Module 4 | vr 29 sep 17:00  | do  5 okt 17:00    |
| Module 5 | vr  6 okt 17:00  | -                  |
| Module 6 | vr 13 okt 17:00  | do 19 okt 17:00    |
| Module 7 | vr 20 okt 17:00  | -                  |

Eventuele wijzigingen worden na aanvang van de cursus doorgegeven.

### Extra opdrachten

In aanvulling gelden de volgende deadlines voor extra opdrachten. Als je niet genoeg tijd hebt gewoon overslaan!

| extra opdracht   | deadline        |
| :--------------- | :-------------- |
| Goldbach         | vr 15 sep 17:00 |
| Decryptor        | vr 22 sep 17:00 |
| Design challenge | vr 29 sep 17:00 |
| Find             | vr  6 okt 17:00 |
| Resize           | vr 13 okt 17:00 |

Extra opdrachten kunnen na de genoemde deadline helemaal niet meer ingeleverd worden en dan ook niet meetellen voor een punt.

### Ziekte en achterlopen

Als je ziek bent, dan meld je het in ieder geval meteen via een mail aan de docenten naar <mailto:help@mprog.nl>. Je hoeft het niet uitgebreid uit te leggen, maar wel melden. Het contact hierover houden is het belangrijkste dat je kunt doen en een harde eis als je later een uitzondering nodig hebt.

- Ben je één of twee dagen ziek dan is dat geen probleem en kun je de deadline vaak nog halen. Kom je toch niet uit met de laatste opdracht van de week, dan meld je heel duidelijk de stand van zaken via mail en haal je deze opdracht tijdens het weekend in. Dit mag alleen als je de andere opdrachten al hebt ingeleverd.

- Heb je een medisch noodgeval en ben je hierdoor bijvoorbeeld een hele week uit de running? Dan bespreek je naderhand met een docent hoe je dit kunt oplossen. Daarbij speelt natuurlijk ook mee hoe makkelijk het programmeren je af gaat en hoeveel energie je hebt om in te halen. Op basis van al die informatie kijken we samen wat mogelijk en verstandig is.

- Raak je helemaal uit tempo omdat je bijvoorbeeld toch teveel andere dingen te doen hebt of niet genoeg focus kan vinden? Het is belangrijk dat je dit snel bespreekt met een docent (niet een assistent). Stuur maar een [mailtje](mailto:help@mprog.nl), en dan maken we een korte afspraak.

Wat er ook gebeurt, hou contact met de docenten. Afhankelijk van allerlei factoren is er vaak nog wel een mogelijkheid om het vak te halen, ook als er iets helemaal misloopt. Hoe eerder je contact opneemt, hoe beter.


## Opdrachtcijfers

Je gaat drie keer een verbeterde versie van je opdracht inleveren, met een verslag van de code review erbij. Deze inzending wordt vervolgens beoordeeld op basis van het onderstaande schema, dat gaat over de **kwaliteit van de code**. Je kunt maximaal 6 punten krijgen, maar de normale verwachting is dat veel studenten na wat feedback 4 punten zullen halen. Uiteindelijk zal de hoogste van de drie scores tellen als eindscore, dus je hebt ruimte om te groeien tijdens de cursus.

6. uitzonderlijke kwaliteit op basis van een doordacht ontwerp met scherp onderbouwde keuzes
5. goede kwaliteit, beperkt ruimte voor verbetering en alle keuzes zijn goed onderbouwd
4. degelijke kwaliteit, ruimte voor verbetering, meerdere keuzes zijn goed onderbouwd
3. voldoende aandacht voor alle genoemde aspecten, veel ruimte voor verbetering, alle keuzes zijn beredeneerd
2. enige zichtbare aandacht voor een beperkt aantal aspecten, of er zijn keuzes zonder redenatie
1. onvoldoende zichtbare aandacht voor de genoemde aspecten, of er is geen redenatie bij de keuzes
{: start="6" reversed=""}

Wil je goed scoren (rond de 4 punten), dan bespreek je uitgebreid je code met andere studenten (na inleveren van je oplossing), doe je actief mee aan de code review-sessies, bestudeer je zeer grondig de feedback die je krijgt, en loop je elke keer kritisch elke regel code na met de ideeën uit die bronnen in het achterhoofd. Zo leg je een perfecte basis om verder te leren.

Wil je erg hoog scoren (richting 6 punten), dan zul je niet alleen de aangeleverde materialen moeten bestuderen, maar ook externe bronnen. Je mag altijd externe bronnen raadplegen over hoe je "goede" code schrijft, zolang de bron maar niet uitlegt hoe je *jouw opdracht* op een mooie manier maakt. Zelf de vertaling maken van algemene principes naar de opdracht dus, zoals altijd op de universiteit. Zoektip: "c code quality", "writing good code", "simplifying c code".

### Extra opdrachten

Per extra opdracht kun je een extra punt verdienen op het totaal. Je kunt dus hogere cijfers halen door nette code te schrijven en hierop te reflecteren, of door extra opdrachten te doen, of door een combinatie van beide. Onthou dat we verwachten dat de meeste studenten geen extra opdrachten doen, maar focussen op de gewone opdrachten en de code reviews.

### Berekening opdrachtcijfer

Om het cijfer te berekenen neem je de hoogste van de 3 code-reviewscores, die vermenigvuldig je met 5, en dan tel je per succesvolle extra opdracht nog een punt bij. Mocht je hoger dan 30 scoren dan wordt het afgekapt op 30. Om er een cijfer van te maken reken je `totaal / 30 * 9 + 1`.


## Tentamencijfer

De beoordeling van het tentamen vindt plaats op een schaal van 6 tot 10 of onvoldoende (het moet immers voldoende worden gemaakt om het vak te kunnen halen).

Deze schaal kan nog aangepast worden in de loop van de cursus.

**Basiseis**

- alleen werkende code in functies wordt meegenomen in de beoordeling; hiermee wordt bedoeld dat de voorbeelden/testcases uit de opdracht exact werken zoals vermeld
- de hieronder genoemde eisen zijn minimum-eisen, dus er vindt geen compensatie plaats tussen verschillende genoemde factoren
- wel kan in een bijzonder geval besloten worden door de docent dat een half punt wordt toegekend

**6**

- er zijn zeker 3 oplossingen die helemaal werken zoals in de opgaven
- algoritmen in de werkende functies bestaan uit diverse combinaties van for, while, if
- de programma's maken onder andere zinvol gebruik van strings en/of arrays (indexing)

**7**

- aan alle eisen voor een 6 moet worden voldaan
- vrijwel alle opdrachten zijn goed uitgewerkt
- vrijwel geen functies en/of arrays, veel ruimte om compacter te maken

**8**

- aan alle eisen voor een 7 moet worden voldaan
- alle opdrachten zijn precies goed
- enkele functies en arrays zinvol gebruikt
- code is redelijk compact, netjes, met goede namen, zinvolle comments

**9**

- aan alle eisen voor een 8 moet worden voldaan
- zeer compacte code die functie voor functie prettig leesbaar is
- duidelijke definitie van wat elke functie doet met passende naam
- zeer goede comments

**10**

- aan alle eisen voor een 9 moet worden voldaan
- zeer overzichtelijke programmastructuur waardoor het geheel bijzonder snel te begrijpen is
- tot in de puntjes verzorgd: samenspel van namen, comments en opmaak

## Zelfstandig werken

De basis van alles wat je inlevert moet jouw eigen intellectuele werk zijn, behalve waar het gaat om de samenwerkopdrachten.

Natuurlijk is het nuttig om bij het maken van individuele opdrachten **interactie** te hebben met je medestudenten, en dat kan ook enorm helpen bij het beheersen van de stof. Maar er is een grens tussen het vragen van hulp aan een ander en het inleveren van werk van een ander. Hieronder karakteriseren we beide kanten van die grens.

Je mag niet samenwerken aan de **implementatie** van je programma's. Uitzondering is dat je medestudenten om hulp mag vragen, zolang dat er niet op neer komt dat een ander een deel van het werk voor jou doet. Over het algemeen mag je, als je om hulp vraagt, jouw code laten zien, maar kijk je niet naar de code van een ander. Je laat je dus niks voorzeggen.

Ook externe hulp inschakelen in de vorm van Youtube-filmpjes met standaarduitwerkingen, oplossingen die op internet zijn gepost, of robots die code kunnen schrijven is niet toegestaan. Extra uitleg over de theorie op internet zoeken is geen probleem, maar voor extra uitleg **over de opdracht** moet je de assistenten en docenten inschakelen.

Waar de grens **onduidelijk** is vragen we je om "redelijk" te handelen. Hieronder vind je een incomplete lijst van voorbeelden die een beeld schetsen van welke handelingen we als redelijk of onredelijk bestempelen. Twijfel je of een handeling redelijk is, vraag het, en wacht tot je per e-mail toestemming hebt gekregen van een docent (niet assistent). Als je onredelijk handelt dan kan dit leiden tot een melding bij de examencommissie.

<details markdown="1"><summary markdown="span">Voorbeelden van **redelijke** acties</summary>

- Praten met medestudenten over de opdrachten in het Nederlands (of een andere natuurlijke taal).

- Het cursusmateriaal bespreken met anderen om het beter te begrijpen.

- Een medestudent helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

- Het in je uitwerking opnemen van een paar regels code die je online of ergens anders vindt, gegeven dat deze regels niet de essentie van de opdracht vormen en dat je de bron van de code vermeldt.

- Het inzien van tentamens van voorgaande jaren en oplossingen daarvan.

- Code die jij hebt geschreven versturen of laten zien aan iemand anders, wellicht een medestudent, zodat deze jou kan helpen bij het debuggen.

- Het online delen van een paar regels van jouw code zodat anderen wellicht kunnen helpen met debuggen.

- Een aan het vak verbonden assistent om hulp vragen.

- Naar het internet gaan voor tutorials buiten het vak, voor referenties, en voor oplossingen bij technische problemen, hoewel niet voor oplossingen voor (de essentie van) opdrachten.

- Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.
</details>

<details markdown="1"><summary markdown="span">Voorbeelden van **onredelijke** acties</summary>

- Een oplossing van een deel van de opdracht inzien voordat je jouw opdracht hebt ingeleverd.

- Een medestudent vragen om hun oplossing, voordat je jouw opdracht hebt ingeleverd.

- Het decompileren, deobfusceren, of op andere manier achterhalen van een "officiële" oplossing van een opdracht.

- Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

- Het aan een medestudent geven of laten zien van een oplossing voor een opdracht waar hij of zij (dus niet jij) moeite mee heeft.

- Betalen, of het aanbieden om te betalen, voor het recht om (denk)werk van een ander als onderdeel van jouw eigen werk in te leveren.

- Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

- Het opzoeken van oplossingen voor opdrachten online of ergens anders.

- Werk van een opdracht opsplitsen met een ander.

- Werk van een ander, behalve een paar regels zoals eerder omschreven, inleveren.

- Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

- Het inleveren van werk voor dit vak, waarbij je intentie is om dit ook nog ergens anders voor in te zetten (bijvoorbeeld voor een werkgever), zonder daar eerst toestemming voor te hebben gekregen van de hoofddocent.

- Naar de oplossing voor een opdracht van iemand anders kijken, en vervolgens jouw oplossing daarop baseren.
</details>

## Plagiaat

Alle inzendingen worden wekelijks gecontroleerd met behulp van een detectiesysteem dat zoekt naar overeenkomsten in programmacode. Dat kunnen overeenkomsten zijn binnen de groep, met studenten van vorige jaren, of zelfs met code van internet.

Vinden we overeenkomsten, dan gaat een docent direct met je in gesprek om je voor te lichten en om af te spreken hoe je het vak zonder plagiëren kunt halen. Is er een **vermoeden van plagiaat**, dan moet dit gemeld worden bij de examencommissie.

In alle gevallen is het ons doel om dit soort situaties te voorkomen, omdat ze niet leerzaam zijn en veel werk opleveren voor iedereen. Vraag daarom vooral om advies als je denkt dat het misgaat! Er is vaak meer te redden dan je denkt, zelfs al is de deadline nabij.

De [plagiaatregeling](https://student.uva.nl/content/az/fraude-plagiaat-en-bronvermelding/plagiaat-en-fraude.html) van de Universiteit van Amsterdam geeft algemene aanwijzingen over plagiaat en is de basis voor bovenstaande regelingen.

## Herkansingen

Onderstaande regelingen zijn wat streng geformuleerd, maar het is niet de bedoeling dat ze echt nodig zijn! Als je doorzet en de opdrachten afmaakt dan zou je de cursus gewoon moeten halen. Maak je er dus niet teveel zorgen over, maar neem wel direct contact op met je mentor als je denkt dat je in de problemen komt met de planning en/of je cijfers. Ook de coördinator spreekt graag met je als je advies nodig hebt.

<details markdown="1"><summary markdown="span">Ik heb helemaal meegedaan, maar heb het tentamen niet gehaald</summary>

In dit geval kun je het hertentamen doen. In het rooster kun je vinden wanneer dit gepland is. Het hertentamen telt even zwaar als het eerste tentamen, en het eindcijfer wordt op dezelfde manier berekend.
</details>

<details markdown="1"><summary markdown="span">Ik heb helemaal meegedaan en het tentamen gehaald, maar sta een onvoldoende</summary>

Als je je tentamen voldoende hebt maar voor het vak een onvoldoende staat, dan betekent dit dat je onvoldoende aandacht hebt besteed aan de kwaliteit van je programma's of het documenteren daarvan. De herkansing komt erop neer dat je dit alsnog doet.

- Je kunt deze vorm van herkansen alleen doen als je zowel hebt deelgenomen aan het tentamen als aan het hertentamen, en als je aanwezig was bij de normale code-reviewmomenten.

- De herkansing kan alleen plaatsvinden direct na bekendmaking van de eindcijfers. Je moet binnen twee weken contact opnemen en daarna binnen een week de verbeterde versies inleveren.

- Alle code review-opdrachten, ook die voldoende waren, moeten opnieuw worden ingeleverd.

- Deze individuele opdrachten moeten verbeterd worden ten aanzien van de kwaliteitsaspecten.

- Het *maximum*cijfer voor het vak is in dit geval een 6.0 en wordt alleen toegekend als alle programma's aantoonbaar van voldoende kwaliteit zijn (waarmee je aantoont het betreffende leerdoel gehaald te hebben).
</details>

<details markdown="1"><summary markdown="span">Ik heb een opdracht niet werkend ingeleverd en wil herkansen</summary>

Dit betekent dat je ergens tijdens het vak een opdracht niet af hebt gemaakt, hiervoor geen duidelijke reden had, en geen contact hebt gezocht op het moment dat het niet lukte.

- Herkansen kan pas vanaf het eerstvolgende semester waarin het vak wordt gegeven.

- Alle modules die niet af waren moeten opnieuw of alsnog worden ingeleverd.

- Modules die af en beoordeeld waren mogen niet opnieuw worden ingestuurd. Het oude cijfer blijft staan, met uitzondering van opdrachten die zijn vervangen door nieuwe.

- Vernieuwde opdrachten moeten op moment van herkansen gewoon gedaan worden.

- Alle nieuwe beoordelingen vinden plaats zoals gangbaar op het moment van herkansen.

- Als de beoordelingswijze zodanig is aangepast dat overdracht van punten te lastig wordt (naar beslissing door de examinator) dan moet het hele vak opnieuw gedaan worden.
</details>

<details markdown="1"><summary markdown="span">Ik heb niet aan de verwachtingen van het vak voldaan en wil herkansen</summary>

Dit betekent dat je niet mee hebt gedaan met verplichte onderdelen of op een andere manier geen contact hebt onderhouden.

- Herkansen kan pas vanaf het eerstvolgende semester waarin het vak wordt gegeven.

- Er moet een concrete afspraak zijn over het inhalen van minimumeisen vóór je start. Neem hiervoor contact op met de docenten.

- Alle opdrachten en toetsjes moeten opnieuw gedaan worden indien de samenstelling inmiddels is veranderd.

- Als de beoordelingswijze zodanig is aangepast dat overdracht van punten te lastig wordt (naar inzicht van de examinator) dan moet het hele vak opnieuw gedaan worden.
</details>
