# Take-home diagnostische toets<br><small>Programmeren 1</small>

> Let op: als je **alle zeven toetsjes** hebt gehaald (zie op [deze pagina](https://prog1.mprog.nl/submissions)), dan hoef je deze toets niet te doen.

> Let op: deze toets vereist dat je Programmeren 1 t/m **recover** helemaal gedaan hebt. Is dat nog niet zo, doe de toets dan niet.

De intentie is dat je je uitwerking vandaag uiterlijk om 17 uur inlevert. Loop je helemaal vast, sla de opdracht dan over. Gewoon inleveren. Zorg wel dat er "bewijs" is van een serieuze poging. Dat is de enige manier om het tentamen te halen!

Dit tentamen is open boek. Antwoorden moeten wel je eigen intellectuele inspanning reflecteren. Het kopiëren van delen van antwoorden zonder bronvermelding wordt gezien als plagiaat, net als bij andere opdrachten. Maar kopiëren is ook niet het punt van deze toets!

Na het tentamen zullen we de inzendingen bestuderen en eventueel met een advies komen over de voortgang. Maar heb je Programmeren 1 helemaal af, en je was van plan Programmeren 2 te gaan doen, ga dan gerust aan de slag!

Heb je concrete vragen of lukt er iets totaal niet? Stuur me een e-mail op <help@mprog.nl>.

Succes!


## Voorbereiding

Maak een Word-document of een document in Google Docs. De bedoeling is dat je hier al je antwoorden in plaatst, netjes opgemaakt en wel. Als je een stukje code moet aanleveren, maak dit dan ook netjes op (lettertype Courier bijvoorbeeld) of schrijf de code in je editor en maak een screenshot. Plak geen screenshots van je hele scherm in het document. Het moet netjes opgemaakt zijn (had ik dat al gezegd?).


## Greedy

Je hebt in een grijs verleden een algoritme geschreven om "greedy" wisselgeld te geven.

1. Zoek op internet goed uit wat "greedy" algoritmen zijn. Het blijkt dat heel veel algoritmen een "greedy"-aanpak hebben. Leg uit hoe dit soort algoritmen werkt aan de hand van voorbeelden. De voorbeelden mag je zonder bronvermelding noemen (tenzij héél bijzonder), maar als je een deel van je uitleg baseert op een specifieke tekst, dan moet je de bron vermelden. Zorg wel dat je elk woord uit je antwoord zelf begrijpt.

2. Als we kijken naar het wisselgeld-algoritme, dan blijkt dat de werking afhangt van de soorten munten die beschikbaar zijn. Zoek uit, door experimenteren met andere muntjes, in welke situaties het algoritme niet het kleinste aantal muntjes geeft  (pak je `greedy.c` erbij en pas 'm aan!). Bij welke soorten munten en bij welk bedrag werkt dit niet? Geef voorbeelden en probeer een algemene regel te formuleren.

Best een pittige klus. Kom je er niet uit? Laat toch zien wat je gedaan hebt en hoe je bijvoorbeeld je greedy.c hebt aangepast om te experimenteren.


## Loops

> Deze opgave kun je overslaan indien je **toets E** al gehaald hebt. Wel in je document vermelden dat dit de reden is dat je de opgave overslaat!

Laat zien dat je diverse loops kunt schrijven. 

1. Ga naar <https://prog1.mprog.nl/exercises/loops> en oefen met de inhoud. Plaats 4 van de uitwerkingen in je document.

2. Verzin voor twee van de opgaven een variant, en implementeer de oplossing in C-code (geen pseudocode). Geef zowel je tekst van die nieuwe opdrachten ("Schrijf een loop..."), alsook de oplossingen.


## Algoritmen

> Deze opgave kun je overslaan indien je **toets G** al gehaald hebt. Wel in je document vermelden dat dit de reden is dat je de opgave overslaat!

Laat zien dat je met sorteeralgoritmen kunt werken.

1. Ga naar <https://prog1.mprog.nl/exercises/algorithms> en oefen met de inhoud. De uitwerkingen hoef je niet te plaatsen in je document.

2. Maak een traceertabel voor alle vier de sorteeralgoritmen, voor een andere reeks getallen dan die in het voorbeeld. Gebruik de volgende reeksen voor de verschillende algoritmen: 5,8,2,1,3 / 6,3,9,0,1 / 2,7,8,1,9 / 3,1,9,5,2. Lever de vier traceertabellen in. Gebruik de tabel-functie van Word of Google Docs.


## Codekwaliteit

Laat zien dat je zelfstandig kunt reflecteren op codekwaliteit. 

1. Schrijf 500-1000 woorden over welke stijlmiddelen jij wel/niet toepast om de kwaliteit van je programma's beter te maken. Probeer een duidelijk georganiseerd overzicht te geven met voldoende uitleg, zodat een nieuwe student het zou kunnen begrijpen.

2. Neem daarnaast ook nog je uitwerking van `recover.c` en beschrijf heel nauwkeurig welke van jouw favoriete stijlmiddelen je daarin hebt gebruikt, welke je gemist hebt en hoe je het nog beter zou kunnen doen. Je mag de feedback van je assistent meenemen, als je je inzichten maar in eigen woorden samenvat.	Plak je `recover.c` in je antwoordendocument (op een nette manier!) en geef je analyse eronder.


## Inleveren

Zet je **naam** boven je document, maak er een PDF van en stuur deze hieronder in. Geen Word- of andere formaten graag!
